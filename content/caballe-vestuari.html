<body>
	<div class="content-vestuari">
		<div class="content-vestuari__fragment">
			<h1>Prima donna assoluta</h1>
			<p>Montserrat Caballé va ser una força de la naturalesa, la conjunció perfecta del talent innat i de la perseverança infatigable. Com una supernova, la llum de l’última gran diva operística del segle XX va brillar amb una potència superlativa fins a convertir-se en una espurna incombustible, un record inesborrable en la nostra memòria.</p>
			<p>Nascuda al barri de Gràcia de Barcelona l’any 1933, el seu interès per la música va despertar ja en la infantesa. Les dificultats de salut i econòmiques de la família, agreujades per la situació inestable del país, no van aturar la jove i tenaç Caballé, que va esdevenir una cantant zelosa i extraordinària. La família Bertrand va ser mecenes de la jove estudiant amb la condició que, en el cas de convertir-se en una gran soprano, no oblidés mai els seus orígens al Gran Teatre del Liceu. La carrera de Montserrat Caballé va ser una cursa d’obstacles, però, amb la diligència i la passió que li eren característiques, va obtenir el reconeixement i l’èxit merescuts i va compartir-los sempre amb la seva ciutat natal.</p>
			<p>La seva va ser una veu virtuosa, escoltada en prop de quatre mil actuacions, en més de cent papers i vuit-centes cançons, i és recordada per tots per la humanitat i la senzillesa de la dona que la posseïa.</p>
		</div>
		<div class="content-vestuari__fragment">
			<h1>El vestuari d’escena</h1>
			<p>A través del vestuari, el Museu de les Arts Escèniques conserva el record més tangible de les representacions. Materials i textures duts per cèlebres actors, ballarines i cantants de la història de les arts escèniques catalanes que esdevenen testimoni de la memòria teatral del país, però també de la crònica de grans relats personals.</p>
			<p>El vestuari singular de Montserrat Caballé és la cirereta d’una col·lecció extensa i rellevant en la qual trobem noms operístics de primer ordre com Victoria de los Ángeles, Francesc Viñas o Hipòlit Lázaro. La col·lecció està formada per peces de vestuari úniques que, en el seu moment, van transformar els intèrprets en personatges i que avui ens permeten evocar-los en el record.</p>
			<p>Amb unes capacitats respiratòria, vocal i expressiva úniques, Caballé va ser aclamada en escenaris de tot el món com a diva absoluta; teatres com el Metropolitan de Nova York, La Scala de Milà o el Théâtre Antique d’Orange van gaudir d’alguns dels triomfs més impressionants de la soprano. Preservar el seu armari particular significa, doncs, preservar la història de l’òpera del segle xx. El vestuari ens permet conjurar en la memòria col·lectiva escenes que van fer perdre l’alè a platees senceres i, al mateix temps, ens dona detalls únics de la representació, com la singularitat de la producció específica o l’estil personal del figurinista. Així, la moda i els mètodes de treball tèxtil de cada època es troben en les reserves del museu per escriure un capítol més de la història de les arts escèniques.</p>
		</div>
		<div class="content-vestuari__fragment">
			<h1>L’armari de l’artista</h1>
			<p>Des de jove, Montserrat Caballé va tenir greus problemes de salut. Conseqüència d’això va ser, per exemple, que se li atribuís fama de diva inestable o capritxosa, a causa de nombroses cancel·lacions per malaltia. Aquests problemes també van generar-li un sobrepès pel qual seria jutjada i criticada durant tota la seva carrera, tal com ja ho havien estat altres grans cantants d’òpera com, per exemple, Maria Callas.</p>
			<p>El seu físic va fer essencial que la diva comptés amb un vestuari propi, a la mida de les seves característiques. A diferència dels seus companys, que sovint utilitzaven vestuari del teatre, de la producció o de lloguer, Caballé viatjava arreu del món amb vestits, capes i perruques úniques a la maleta. La finalitat era imposar la seva figura sobre l’escenari amb un vestuari còmode que respongués a les necessitats del personatge, però també als gustos personals de sobrietat i elegància de la cantant.</p>
			<p>L’ús de vestuari propi no era una novetat en el món escènic, sinó que havia estat el més habitual entre els grans actors i cantants de generacions passades. Així és com el museu conserva un gran nombre de vestits d’òpera i de concert de Victoria de los Ángeles, alguns dels quals es van anar retocant per adaptar-se als canvis físics de la cantant al llarg dels anys. De la mateixa manera, hi ha clars senyals de modificació –tal com es pot observar en les fotografies conservades– en la indumentària de Caballé que preservem, variacions realitzades tant per interès estètic com per necessitats físiques.</p>
		</div>
		<div class="content-vestuari__fragment">
			<h1>La construcció del personatge</h1>
			<p>La indumentària escènica es crea amb la intenció de vestir un personatge, és a dir, de transformar una persona de carrer en el subjecte d’una narració ubicada en un indret i període de temps concrets i amb unes característiques físiques i vitals úniques. Es tracta de presentar a l’espectador una sèrie de pistes visuals que donin valor al sentit de l’obra. En relació amb la idiosincràsia del món operístic, el vestuari és tradicionalment sumptuós i atractiu i, fins i tot, suggeridor en les seves protagonistes més temeràries. La seva confecció es fa habitualment amb una cura extraordinària pels detalls.</p>
			<p>Els grans personatges femenins de l’òpera van passar superbament per les cordes vocals de Montserrat Caballé, que va lluir les vestimentes de dones inoblidables com Elisabet I d’Anglaterra, Floria Tosca o Turandot. Caballé comptava amb un important armari escènic en el qual un sol vestit podia esdevenir diferents personatges, sempre que formessin part, com a mínim, de la mateixa època narrativa. Entre les peces presents, van compartir vestit, per exemple, Anna Bolena i Isabel de Valois, o aquesta i Lucrècia Borja. El fet de treballar amb un vestuari propi significava no tenir un vestit per a cada producció o personatge, de manera que la soprano escollia la indumentària més encertada per a cada ocasió d’entre les seves possessions. A conseqüència d’això, en alguns casos va rebre crítiques per no concordar amb la resta de la companyia, especialment per part de la severa crítica londinenca de la Royal Opera House. Eren, segurament, crítiques velades als seus problemes de pes, ja que era impossible trobar-li defectes de veu.</p>
		</div>
		<div class="content-vestuari__fragment">
			<h1>Vissi d’arte, vissi d’amore</h1>
			<p>La col·lecció d’indumentària operística del Museu de les Arts Escèniques no hauria estat completa sense una mostra del vestuari teatral de la diva catalana més gran de tots els temps. Montserrat Caballé va viure per l’art i l’amor a les arts escèniques, va compartir el seu do escènic amb el món sencer, des de Buenos Aires fins al Japó, i va tenir invariablement una deferència especial per la seva terra. El Gran Teatre del Liceu va gaudir sempre de la Caballé més càlida i íntima, i tots els vestits adquirits pel museu (excepte un) es documenten sobre les taules d’aquest teatre. La col·lecció particular és, doncs, una adquisició important tant per la crònica personal de la magnífica soprano catalana com per la preservació de la història de l’òpera a Catalunya.</p>
			<p>En la memòria de tots els seus públics, des dels que van escoltar-la només a través de gravacions fins als que la van veure innumerables vegades en directe, “la Caballé” és i serà per sempre una veu immortal. Altrament, per tots aquells que la van conèixer personalment, la Montserrat, la dona perseverant, humana i guerrera, el coratge de la qual augmentava a cada intent d’intimidar-la, és enyorada diàriament. Montserrat Caballé va morir el 6 d’octubre de 2018, amb vuitanta-cinc anys i més de quaranta de professió, però la seva espurna es manté incombustible en la història mundial de l’òpera i en la memòria catalana.</p>
		</div>
	</div>
</body>